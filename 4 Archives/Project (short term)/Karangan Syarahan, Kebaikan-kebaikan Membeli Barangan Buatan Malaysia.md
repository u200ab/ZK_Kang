Terima kasih Tuan Pengerusi Majlis. Yang saya hormati Tuan Pengetua Sekolah Kebangsaan Taman Melati, guru-guru, para hakim yang arif lagi bijaksana, dan hadirin sekalian. Berdirinya saya di atas pentas pada pagi yang mulia ini adalah untuk menyampaikan syarahan yang bertajuk “Kebaikan-kebaikan Membeli Barangan Buatan Malaysia”.

Hadirin yang dihormati,

Barangan buatan Malaysia bermaksud produk yang dikilangkan di Malaysia dan mengandungi sekurangkurangnya 51 peratus bahan atau kandungan tempatan. Rakyat Malaysia seharusnya berbangga dan menyokong produk tempatan berbanding dengan produk luar negara lebih-lebih lagi ada antara barangan tempatan ini yang setanding dengan produk luar negara.

Antara kebaikan membeli barangan buatan Malaysia ialah perbelanjaan keluarga dapat dijimatkan. Hal ini dikatakan demikian kerana pembelian barangan tempatan menawarkan harga yang lebih rendah kerana sumber utama yang mudah diperoleh kerana dibuat dan diproses di Malaysia. Contohnya, produk makanan seperti beras Cap Rambutan dan minyak masak Saji dapat dibeli dengan harga yang jauh lebih murah daripada harga barangan import. Hal ini dapat menjimatkan perbelanjaan pengguna dan mengurangkan kos sara hidup ibarat peribahasa, “sediakan payung sebelum hujan”. Oleh itu, masyarakat wajarlah bijak dalam membuat pembelian dengan memilih harga yang berpatutan dan kualiti yang setanding dengan barangan import.

Selain itu, kebaikan membeli barangan buatan Malaysia ialah barangan ini mudah didapati oleh masyarakat. Hal ini memudahkan pengguna untuk membeli barangan di mana-mana sahaja sama ada di kedai runcit mahupun di pasar raya. Contohnya, pasar raya besar seperti Mydin, Tesco dan Giant juga menawarkan aneka barangan buatan Malaysia dengan harga yang berpatutan. Hal ini juga akan dapat menjimatkan masa dan tenaga serta mengurangkan kesesakan jalan raya. Secara tidak langsung, seseorang itu dapat menjimatkan kos dan membantunya memperoleh barangan ketika kecemasan. Bersesuaian dengan peribahasa, “masa itu emas”, individu yang kesuntukan masa bolehlah membeli barangan di mana-mana kedai yang berhampiran kerana mudah didapati.

Hadirin yang dihormati, 

Justeru itu, masyarakat yang menyokong pembelian barangan buatan Malaysia akan dapat membantu pengusaha tempatan untuk membuka lebih banyak peluang pekerjaan kepada masyarakat tempatan. Hal ini dapat membantu masyarakat kerana pekerjaan sangat mustahak untuk menampung keperluan hidup seharian mereka. Contohnya, pengusaha tudung Ariani dan Naelofar serta telefon pintar jenama Neffos telah memberikan peluang pekerjaan kepada penduduk tempatan. Jelaslah situasi ini dapat mengurangkan kadar pengangguran di dalam negara. Selaras dengan itu, setiap individu warganegara Malaysia haruslah mengambil peluang keemasan ini supaya dapat meningkatkan taraf hidup individu seterusnya meningkatkan ekonomi negara persis peribahasa, “di mana ada kemahuan, di situ ada jalan”.

Seterusnya, kebaikan membeli barangan buatan Malaysia ialah semangat patriotisme dapat dipupuk dalam kalangan masyarakat. Melalui penghasilan pelbagai barangan buatan Malaysia yang bermutu dan berkualiti serta pasaran yang semakin melebar di dalam dan di luar negara, rakyat dapat membeli barangan buatan tempatan ini seterusnya menjadi pengguna setia. Sebagai contoh, motosikal Modenas Kriss atau kereta Proton X70 telah membuktikan semangat nasionalisme dalam diri setiap individu. Hal ini dapat membangkitkan semangat cinta akan negara dan memajukan ekonomi. Sejajar dengan itu, semangat patriotisme dapat menjamin kesejahteraan selain meningkatkan imej negara di persada dunia.

Kesimpulannya, pembelian barangan buatan Malaysia dapat memberikan pelbagai kebaikan. Semua pihak perlulah bekerjasama dalam usaha meningkatkan dan menyokong barangan buatan tempatan untuk menjanakan ekonomi negara. Saya juga ingin menyeru kepada semua yang ada di sini pada hari ini, belilah barangan buatan Malaysia kerana banyak faedahnya.

Sekian, terima kasih.